1. 4. KOM OG DANSA
        Kom og dansa, hjartanskæri skattur mín!
        Hoyr, fiólin káta kvøður hásong tín!
        Kvøður kátt um elskhug og um søtan gleim;
        lat hann bera okkum burt í annan heim!
        
        Kom og dansa, kæra, legg teg í mín arm!
        Lívgandi er hvíldin við tín mjúka barm.
        Lítla hjartað titar eymligt móti mær,
        sum ein bangin dúgva sárt við veingjum slær.
        
        Fagra høvdið hvílir móti bringu blítt,
        fuglaungin kennir reiðrið fjálgt og lýtt.
        Skálkasøta brosið leikar vørrum á,
        spyr, um ikki skjótt tær munnu kossin fá.
        
        Eygu møtast – burt er horvið alt, sum er;
        eina sveima vit í eini dreymaverð.
        Søtt sum blóman angar, mjúkt sum aldan slær,
        streymar heitt títt unga yndi móti mær.
        
        Alt er skýmligt, eina dansa tú og eg;
        smáar varrar teska eymt: »Eg elski teg!«.
        Ørur eg tær kyssi – streingir tagna brátt.
        Svunnin er ein fríð og føgur dreymanátt.
        
